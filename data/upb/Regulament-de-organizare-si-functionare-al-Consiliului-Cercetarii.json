[
    {
        "id": "7373cd859d191312a8c70069a82cbfa1f11aa05992ed5a33923b6d24d06632af-1",
        "text": "MINISTERUL EDUCAȚIEI Universitatea Națională de Știință și Tehnologie POLITEHNICA București Regulament de organizare şi funcţionare al Consiliului Cercetării, Inovării şi Dezvoltării Durabile din Universitatea Natională de Ştiinţă şi Tehnologie POLITEHNICA Bucureşti 1. Preambul Noile provocări ale activităţii de cercetare-dezvoltare-inovare în Uniunea Europeană relevate prin rapoartele Comisiei Europene referitoare la politicile de cercetare şi inovare în ţările membre ca premise pentru creşterea competitivităţii economiei europene impun necesitatea unei abordări unitare şi cu un accent major pe inovare în unităţile de cercetare, dezvoltare din cadrul Universității Naţionale de Ştiinţă şi Tehnologie Politehnica Bucureşti sau din coordonarea acesteia. Totodata activităţile de inovare sustenabile ce se au în vedere în cadrul portofoliului noului Consiliu European al Cercetării competitive proiectat la nivelul Comisiei Europene creionează o simbioză între cercetare-dezvoltare-inovare şi dezvoltare durabilă. 2. Definire si atribuţii Consiliul Cercetării, Inovării şi Dezvoltării Durabile (CCIDD) al POLITEHNICII Bucureşti este un organ consultativ, constituit în conformitate cu prevederile art.146 (8) din Legea 199/2023 și potrivit Cartei POLITEHNICII București, cu scopul de a asigura coordonarea, orientarea şi evaluarea activităţii de cercetare ştiinţifică, inovare şi transfer tehnologic din cadrul POLITEHNICA București. 2.1 Atribuţiile CCIDD sunt următoarele: a. elaborează strategia, politicile, planurile operaţionale şi regulamentele specifice activităţii de cercetare, dezvoltare tehnologică şi inovare aferente POLITEHNICII Bucureşti; b. stabileşte proceduri şi măsuri corespunzătoare pentru buna desfăşurare a activităţii de cercetare şi pentru realizarea obiectivelor strategice de dezvoltare durabilă; c. elaborează proceduri şi criterii pentru evaluarea activităţii institutelor/ centrelor/colectivelor/laboratoarelor de cercetare; d. elaborează proceduri şi criterii pentru evaluarea şi avizarea internă a rezultatelor activităţii de cercetare ştiinţifică; e. analizează şi avizează programele instituţionale de cercetare ştiinţifică-dezvoltare tehnologică-inovare;",
        "url": "https://upb.ro/wp-content/uploads/2025/02/Regulament-de-organizare-si-functionare-al-Consiliului-Cercetarii.pdf",
        "type": "pdf",
        "filename": "Regulament-de-organizare-si-functionare-al-Consiliului-Cercetarii.pdf",
        "page_number": 1,
        "table_id": null,
        "table_text": null
    },
    {
        "id": "7373cd859d191312a8c70069a82cbfa1f11aa05992ed5a33923b6d24d06632af-2",
        "text": "f. monitorizează şi evaluează acordurile ştiinţifice internaţionale ale Universităţii; g. monitorizează realizarea tuturor obiectivelor asociate derulării activității de cercetare în POLITEHNICA Bucureşti; h. elaborează criterii privind atribuirea premiilor pentru cele mai valoroase rezultate ştiinţifice ale cadrelor didactice, diplomelor de excelenţă în cercetarea ştiinţifică, burselor de performanţă pentru studenţi, precum şi a altor distincţii pentru activitatea de cercetare ştiinţifică. i. coordonează competiţii de granturi interne de cercetare-dezvoltare-inovare, proiecte prioritare, competiţii derivate din strategia de cercetare a Universităţii cu sprijinul direcțiilor de specialitate din subordinea POLITEHNICII București. 2.3. CCIDD urmăreşte orientarea treptată dinspre temele de cercetare cu caracter individual înspre teme de cercetare colective şi interdisciplinare. 2.4. CCIDD urmăreşte dezvoltarea bazei materiale tehnico-ştiinţifice a cercetării şi stimularea utilizării interdisciplinare a acesteia. 2.5. CCIDD elaborează Strategia de Dezvoltare Durabilă a Universităţii şi direcţiile de integrare completă între cercetare-inovare şi dezvoltare durabilă pentru crearea unui ecosistem performant de cercetare -dezvoltare- inovare. 3. Organizare şi mandat 3.1. CCIDD are urmatoarea structură: a. Preşedinte CCIDD: calitatea de Preşedinte al CCIDD este deținută de către prorectorul responsabil cu activitatea de cercetare ştiinţifică; b. Vicepreşedinţii CCIDD: calitatea de vicepreşedinte este atribuită preşedinţilor Institutelor de cercetare CAMPUS şi PRECIS şi responsabilului cu activitatea de cercetare din Centrul universitar Pitești. c Membrii: Prodecanii responsabili cu activitatea de cercetare științifică și Prodecanii responsabili cu dezvoltarea durabilă din facultăţi, direcțiilor de specialitate din subordinea POLITEHNICII București; 3.2 Secretariatul CCIDD este asigurat de către cabinetul Prorectorului responsabil cu cercetarea;",
        "url": "https://upb.ro/wp-content/uploads/2025/02/Regulament-de-organizare-si-functionare-al-Consiliului-Cercetarii.pdf",
        "type": "pdf",
        "filename": "Regulament-de-organizare-si-functionare-al-Consiliului-Cercetarii.pdf",
        "page_number": 2,
        "table_id": null,
        "table_text": null
    },
    {
        "id": "7373cd859d191312a8c70069a82cbfa1f11aa05992ed5a33923b6d24d06632af-3",
        "text": "3.3 În cadrul CCIDD participă ca invitaţi: specialişti recunoscuţi în domeniile de interes ale activităţii de cercetare ştiinţifică desfăşurată în POLITEHNICA Bucuresti, membri din reţelele/universităţile partenere din ţară şi străinătate, reprezentanţi ai mediului economic, pentru a face recomandări şi sugestii privind creşterea calităţii activităţii CCIDD. 3.4. Durata şi perioada mandatului CCIDD coincid cu cele ale Senatului universitar. 4. Proceduri 4.1. Consiliul se reuneşte fizic sau online în sesiuni ordinare o dată pe luna şi în sesiuni extraordinare, ori de câte ori este nevoie, la convocarea Rectorului sau a Preşedintelui CCIDD. 4.2. Consiliul este legal întrunit dacă sunt prezenţi două treimi din numărul membrilor săi. 4.3. Hotărârile CCIDD sunt adoptate cu majoritate simplă, prin vot deschis. Hotărârile se consemnează în procesul verbal de şedinţă, întocmit de către secretarul CCIDD. 4.4. Hotărârile CCIDD se supun dezbaterii în Consiliul de Administraţie al POLITEHNICII Bucureşti, se avizează de către acesta şi apoi se supun aprobării Senatului POLITEHNICII Bucureşti. 5. Dispoziţii finale 5.1. Regulamentul de organizare şi funcţionare al CCIDD din POLITEHNICA Bucureşti intră în vigoare la data adoptării de către Senatul POLITEHNICII Bucureşti. 5.2. La data intrării in vigoare se abrogă orice alte reglementări contrare.",
        "url": "https://upb.ro/wp-content/uploads/2025/02/Regulament-de-organizare-si-functionare-al-Consiliului-Cercetarii.pdf",
        "type": "pdf",
        "filename": "Regulament-de-organizare-si-functionare-al-Consiliului-Cercetarii.pdf",
        "page_number": 2,
        "table_id": null,
        "table_text": null
    }
]